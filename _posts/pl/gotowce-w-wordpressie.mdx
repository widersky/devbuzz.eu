---
title: Jaki mam problem z gotowcami w WordPressie?
date: '2022-04-05'
draft: false
description: Sieć jest obładowana po brzegi gotowymi motywami i wtyczkami do WordPressa. Czy warto jednak strzelać z armaty do mrówki?
thumbnailUrl: '/blog/bricks.webp'
tags: ['wordpress', 'webdev']
readTime: ~7min
---

# Jaki mam problem z gotowcami w WordPressie?

Temat gotowych motywów do WordPressa - bo głównie o nich tutaj mowa - to temat rzeka. Myśląc o własnej stronie internetowej często rozważamy zakup gotowego motywu i wyklikanie sobie całej strony.
Problemu jednak należy się doszukiwać na kilku polach:

- Utrzymanie strony
- Wydajność
- Poziom skomplikowania panelu administracyjnego

## Utrzymanie strony

Dziś zwykle strony nie są statycznymi tworami, a są aktualizowane - i to nie tylko od strony treści, bo wtedy to pół biedy. Często są rozbudowywane o nowe funkcje, aktualizowane, dostosowywane do odbiorcy.
Gotowe motywy bardzo często przychodzą z całym mnóstwem wbudowanych funkcji, skryptów i wariacji. Już samo osiągnięcie efektu rodem z dema motywu może być trudne i czasochłonne - gotowe motywy mają zwykle
na pokładzie bardzo rozbudowane "page buildery". Dzięki nim możemy sobie wszystko poukładać jak z klocków. Sęk w tym, że opcji jest tak wiele i są porozrzucane w tak wielu miejscach, że trudno się w tym połapać, a czytelność panelu administracyjnego jest bliska zera. To rodzi problemy, a jednym z nich jest fakt, że albo stracimy czas na administrowanie stroną, albo będziemy musieli komuś to zadanie zlecić. A uwierz mi, że czasami szybciej byłoby napisać odpowiedni kod od zera i umiejętnie spiąć go np. z wtyczką [ACF Pro](https://www.advancedcustomfields.com/pro/).

## Wydajność

Dysponujemy dzisiaj niezwykle szybkimi łączami, które pozwalają nam pobierać ogromne ilości danych w krótkim czasie, ale to nie oznacza, że możemy machnąć ręką na kwestię wydajności strony. Wręcz jest to rzecz, która jest obecnie jeszcze bardziej istotna niż dawniej. Gotowe motywy wyposażone w dziesiątki gotowych skryptów nie brzmią w tym przypadku optymistycznie. I w istocie tak jest. Mało tego - często te skrypty ładują się nawet wtedy, kiedy nie są używane na stronie! Trzeba wtedy ratować się wtyczkami do optymalizacji takimi jak [WP Rocket](https://wp-rocket.me/) - a to już rodzi kolejny wydatek. W dodatku niejednokrotnie trzeba i tak nieźle nagimnastykować się, aby z takiego tandemu wyciągnąć dobre wyniki w [Page Speed Insights](https://pagespeed.web.dev/). A przecież dobrze wiemy, jak bardzo prędkość działania strony przekłada się na jej pozycje w wynikach wyszukiwania.\
Inną kwestią jest zasadność posiadania na stronie tych wszystkich super wypasionych slajderów, galerii i animacji. W większości przypadków używa się może kilkunastu procent tego, co oferuje taki gotowy motyw. To tak, jakbyśmy marzyli o kilkudziesięciometrowym domku i w związku z tym kupili wypasioną willę z 10-cioma sypialniami i dwoma basenami. Bez sensu, kto o to wszystko zadba?

## Poziom skomplikowania panelu administracyjnego

O tym już wspominałem. Osobiście jestem gorącym zwolennikiem podejścia "im mniej tym lepiej" - zazwyczaj instaluję na stronach opartych o WP co najwyżej kilka niezbędnych wtyczek (np. SEO, optymalizacja obrazków) i nic poza tym. Cała reszta jest skrojonym na miarę kodem, co prowadzi do niewielkiego stopnia skomplikowania panelu administracyjnego i oszczędności mocy zarówno serwerów, jak i przeglądarek użytkowników. Jakby sięgnąć wzrokiem nieco dalej to pomaga to nawet w pewnym stopniu zmniejszyć nasz ślad węglowy! Same plusy ;) Gotowe rozwiązania często starają się dostarczyć jak największy wachlarz funkcji niekoniecznie dbając o spójność z resztą panelu przez co powodują bałagan. Mało tego - bywa, że z powodu specyfiki samego WordPressa różne opcje pozornie dotyczące tego samego zagadnienia znajdziemy w zupełnie różnych miejscach panelu! Dodajmy do tego nawet te kilka wtyczek, z których każda ma wygląd z innej parafii i robi nam się naprawdę niezły bałagan!\
\
Jeśli planujesz uruchoemienie bądź odświeżenie swojej strony, a nie wiesz, jakiego rzędu wydatku się spodziewać, odezwij się do mnie - oszacuję koszt. Prawdopodobnie będzie wyższy od kupna gotowego motywu - nie czarujmy się - ale zyskasz czas i spokój ducha, a to są wartości w biznesie niezastąpione :)